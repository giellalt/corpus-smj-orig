Sámedikkepresidenta ådåjakhålla

Gieres gájka,

Læhkám le sierralágásj jahke midjij gájkajda. Dávdda la vájkkudam ålles væráltsebrudagáv aj mijá ráfálasj sijdav nuorttan Juoksanástij vuolen. Covid-19 la vájkkudam skihpudagáj ja jábmemijn, rijkarájá li giddiduvvam, ekonåvmålasj juorrulimijn, ja vádne sosiálalasj aktisasjvuohta ja kultuvralasj ariená. Dát maŋŋel garra dálve edna muohttagijn, mij sierraláhkáj vájkkudi guohttumdilev boahttsuæládusán.

Nágin javlli luonndo la vuosteldam dan diehti gå sihtá ráfev. E gávnnu rájá vuojttuj luondos almatjijda. Dát la iemeálmmuk máhtto mij la oasse mijá árvoj vuodo, ja mav ep máhte vajálduhttet.

Navti gåk la dálkádakrievddamij, la værálda iemeálmmuga rassje dávda båhtusijs. Iemeálmmuga máhtti vájkkuduvvat ienebu dan diehti gå moaddása viesso hæjosvuodan, ja vádne varresvuodadievnastusájda. Duodden la vierredahko iemeálmmugij vuossti álggep tjiehkat dávdaájgen. Mån sávadav mij bessap gullat jut dávdda la oarre luonndoráfeduhttemis Sámen. Máhttep gus sávvat ienep tjalmostimev bájkálasj biebbmobuvtadime ja ressursdiedulasjvuoda árvvuj.

Mij lip åhtsålam boahtet aktij ja juohket kultuvralasj muossádusájt nubbe nuppijn dá jage. Juska dávdda lij læhkám moadda geldulasj dájddavuosádusá, ja sáme artista, filmmabuvtadiddje ja dájddára vuorbástuvvam valljásit. Tjavtjan oattjojma stuora ådåsav jut sáme dájddára Anders Sunna, Máret Anne Sara ja Pauliina Feodoroff, galggi dievddet sáme paviljongav 2022 Venezia-biennalan. Mån lav ávon ja mihá gå miján li dájddára guhti åvddånbukti mijá histåvråv åbbå væráldijn.

Sámegiela båhti ienep vuojnnusij almulasjvuodan, nav dagu rahtegalbajn moadda sáme guovlojn. Boahttejage máhttep ihkap vat mannagoahtet ienebut, ja de bessap vuojnnet sáme galbajt rijkarájájn ja girddesaljojn nuorttan, ja ådå pássajn jali ID-kårtåjn sjaddá aj sáme tæksta. Sámegiella vuojttá ådå arienájt, Giellavahko oattjoj

Lemet Máhtte Eira Sara Giellalåpptim-bálkáv jårggålimes Minecraft Sámegiellaj. Dálla galggi nuora oahppa háledit dråvnåj – sámegiellaj!

Ållå buorre dáhpáduvvá, valla sæmmi båttå åtsådallap sámevassje lassán. Áttjak ládadallin nuora Ann-Marie Dorph’aj gå sámegielav ságastij bussan Råmsån. Ávvo vuojnnet nav moattes li doarjjom daj bágoj nuoges la. Dáj bilkkedimij duogen li dålusj gátto ja sáme riektáj systemmáhtalasj badjelgæhttjam. Dáv berustimev sávav mån vuojnnet juo álgadam sádnesvuoda- ja duohtavuodaprosessan.

Ij la gal hásstalus oassálasstet hashtaggaj baktu Sosiala medijájn. Valla gájbbeduvvá ienebut dåhkkidittjat sáme riektájt ednamij ja tjáhtjáj, dåhkkidittjat mijá árbbedábe bivddemij, guollimij ja ålggoednamadnuj li vuododuvvam guoddelisvuodan. Ja mijá ednambarggo dáhpáduvvá ietjá dálkádakguovlojn ietjá ásadusáj. Gájbbeduvvá ienebu dåhkkidittjat mijá árbbedábálasj máhtov maktas boahttsu gierddá ráfeduhttemav. Gájbbeduvvá ienebu dåhkkidit sáme riektásihkarvuodan la ienep gå bessat riektádåjmadagájda, la sáhka dádjaduvvat ja dåhkkiduvvat gå boahtá dåk.

Jus mij galggap máhttet viessot ja bajásgiesset mijá mánájt luohtádusájn nubbe nubbáj ja oajválattjajda, de ep mij máhte dåhkkidit jut luohtádus doajeduvvá iehperievtesferdukvuoda hiebadusáj, mærrádusáj ja duobmoj baktu. Návti ij galga liehket Vuona sebrudagán, gånnå almasjrievtesferdukvuoda ja vuogasvuoda galggi liehket vuodulasj árvo.

Mij sáme lip jálos almatja, juska mij guoddep noadev vierrevuodas mav mij ja mijá ájttega li åtsådallam. Mij hæhttup rahtjat dålat luohtádusáv mijá gaskan, vuosedit valjesvuodav, dåhkkidimev ja gieresvuodav. Mij hæhttup iesj jahket mijá kultuvrra ja mijá gielajn la árvvo ja boahtteájgge. Mij hæhttup ándagisluojttet iehtjama ja nuppijt dassta majt ep máhte, dan diehti gå ilá moattes lij gæhttjalam válldet kultuvrraárbev ja gielajt mijás. Mij ep máhte sivádahttet ja skámov biedjat nubbe nubbáj jus nágin boasstot dahká, valla dålat aktisasjvuodav gånnå la buorre ja jasska liehket sábmen. Dat la buoremus suodjalibme mij máhttep fálat mijá mánájda ja nuorajda nálsodime ja vádnariektá vuossti

Mån lav mihá gå lip hásstalusáj barggagoahtám ma guosski vahágahttem ja LHBTIQ-sámij dille, valla la vilá ållo barggo. Majt máhttep dahkat mánájhæjosvuodajn sáme guovlojn? Majt máhttep mij dahkat mijá vieljaj ja oappáj åvdås gænna li doajmmahieredime, vaj da máhtti oassálasstet mijá aktisasjvuodan? Gåktu máhttep sihkarasstet árvulasj vuorastimbiejvijt mijá vuorrasabmusijda, ájgen

gånnå gájkka digitaliseriduvvá ja guovdustuvvá? Majt máhttep dahkat unnemus sáme gielaj ælládahttemijn Vuona biele rájá?

Li gus dá ássje duv mielas ájnas ássje, jali li da duv mielas ietjá ássje masi Sámedigge galggá fámojt ávkkit? Dån máhtá liehket fáron vájkkudit tjavtja válga oassálasstemijn. Dát la muv maŋemus ådåjakhålla sámedikkepresidænntan, valla ietjá li gárvvása joarkket. Gå bruvkku ietjat jienastimriektáv de oassálasstá tsieggit sáme demokratijjav ja aktisasjvuodav.

Liege nav buorre gå máhtá ietjat vuossti ja nuppij vuossti, ja jáhke Sábmáj!

Buorre årrå jahke

Buörrie urra jáhpie

Leklvaž ođđ eeʹjj