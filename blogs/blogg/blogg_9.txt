Lisásj

tirsdag 27. september 2011
Ådå vahko, ådå máhttelisvuoda


Dijstak,
Mánnodak lij iektu. Guhka biejvve lij, valla skåvlå maŋŋela iejvvijiv ållo oahpesulmutjijt.
Dáppen Gierunin hæhkkat máhtáv gávkalussjat. Jus mujna ij la majna/majnak? bargav ja jus lav aktu sijdan de juolodis nav ruvva sjattav. Gå lav sijdan Snåsan vaj Divtasvuonan máhtáv tjåhkkåhit ålles biejvijt, valla dánna ij dåhkki.
Nå majt uddni?
Galgav bowlitjit aktan rádnaj. 
Lijma muhtema bowlimin dá lávvodagá, ja lej riek suohtas! Lidjiv vuojttemin, valla maŋemus rundan Piera baldij muv navti ahte suorgganiv ja ittjiv nagá fokuserit, så ittjiv riekta buvte kjæglojt diejvvat. Ja de maŋemussaj sån vuojtij muv badjel. Sanne Ja Sara lijga aj maŋen. Ja maŋŋela Krasta bådij. Hávsskes iehket!
Jon Isak riŋŋguj iesski. Gatjádij jus galgav fáron Divtasvuodnaj idet. Såj Anders-Kristianin galggaba idet Kárásjjågås vuoddját.
Hálijdav tjuovvot, valla iv riekta diede. Oattjov guosijt ájllegij, så iv rat diede gåktu galgav dahkat..
Ja boahtte vahko ihkap galgav Risten-muohtá (Áhkko-rávkke nuoramus oabbá) hávddádibmáj. Vuojnná dav gåktu sjaddá, valla dåbdåv at la miella áhtjev iejvvit vajku sjaddá dakkár surggos biejvve.
Na nav, galgav lunsjav båråtjit dal. Uddni le liebrrebiffa russjkis-såsajn, ja njálgge le dat!
Galgav hárjjidalátjit biebmo maŋŋela. Buorre J



Gehtja dáv!
Mån lijkkuv dási, ja duo nuppij lávllagijda Áivana ådå mixtape’as.

Johan-Ante vielljabielle ja suv rádna li hip-hop/rap juohkus Áivan. Muv mielas buorre ja suohtas musihkka. Gehtja sijá sijddasijdon www.aivan.org jali Youtube'an

 

Lagt inn av Lisa Lucia Lyngman Gælok kl. 10:52 Ingen kommentarer:
Send dette via e-post
Blogg dette!
Del på Twitter
Del på Facebook

torsdag 15. september 2011
Buorre tjaktja..

Buoris!

Skåvllå l álggám ja tjaktja le boahtám. Buorre l dánna Gierunin, valla vasstes dálkke le galla. Rássjot juohkka biejve, ja navti le læhkám gåjt guokta vahko juo.
 Ålov le dáhpáduvvam dáv maŋemus mánov. Lav duonna dánna gålggåm. Guovddogæjnno lij ihkeva suohtas! Jáhkáv lej buoremus ájllek dán giesen. Karen Monika ja Nils Morten lijga nav tjáhpuga aktan! Ållo ulmutja lidjin, ja buorre sjålle.
Heja maŋŋela vuolggiv Gierunij. SM’an lidjiv Bårjjåsin, ja maŋŋela Ieddne bådij. Måj lijma vádtsemin várijn Abiskuovven, buorre ja hávsskes manno lej. Ja dan maŋŋela manniv Jåhkåmåhkåj tjavtjamárnánij ja Árviesjávrráj Intrigue’av gehtjatjit.
Ja vijmak skåvllå álgij!
Låssåt lej hæhkkat biel’ gietjan badjánit juohkka ideda, valla dálla lev rutijnajda boahtám vas. Oadet binnep ja ájádallat ålles biejvijt..
Lip álggám Matematikk-Dajn, ja dat la nav låsså fáhka. Iv diede jus nagáv dáv kursav dåssju åvtåjn termijnan låhkåt, valla galgav gievrra liehket ja doarrot dajna desik buvtáv!
Iektu dievtij åvtå muv buoremus rádnajs, Sanne, lågenangávtse jage! Lijma stiellim njálga biebmojt ja hávsskudalájma.

De nav. Galgav gæhttjalit nav álu gå máhttelis tjállet dánna bloggan. Gå skåvllå le álggám lev vas tjállemhálov oadtjum.

Sáhkadibmáj!

Lagt inn av Lisa Lucia Lyngman Gælok kl. 16:20 Ingen kommentarer:
Send dette via e-post
Blogg dette!
Del på Twitter
Del på Facebook

onsdag 10. august 2011
Hedja ruvvaláhkáj!


Buorre iehket!

Muv oajvve ij riekta máhte vuojŋadit, gå mujna le unnán råhtto.
Dájt maŋemus vahko li ihkeva suohttasa læhkám ja lav nav dudálasj dá giesijn! Buoremus le ahte ij la ájn gærggam. Ihttásjiehkeda måj Thomasijn tjåhkkidin tågaj, ja Gardemoenij mannin, girddin Altaj ja bussaj tjåhkkidin Guovddagæjnoj. Åh gåktu ávvudaláv!! Vuoj vuoj. Karen Monika ja Nils Morten galggaba válldut, ja riek stuor hedja sjaddá. Jáhkáv ållo ulmutja dåhku båhti. Riek hávsske! Fuolkev ja ietjá oahpesulmutjijt iejvvit, ja diedon oassálasstet gå vállduba! Wihoo!
Galgav gåvvit ja vuosedit maŋŋela gåktu lej.
Ævtásj tjállusa maŋŋela lav nuortas årrum. Áhtje lunna, Luovtan, váren, Márkomeannun. Mån iv riekta máhte tjielggit bágoj gåktu le læhkám.
Lav aj Snåsan årrum, Åren ja duonna dánna. Dájt maŋemus biejvijt lin måj iednijn gápptev munji gårrum. Jus riekta galggiv mån goarrot, valla ittjiv háhppida ålov åvdås vuojnijma ahte ij lim gærggám jus mån lidjiv joarkket. Danen lev mån dahkam divna sijddabargojt dagu báhkkum, dumájsnjuhpam, rádjam, málestam j.n. Måj Thomasijn lin aj muorajt bårddåm.

Dálla lev nav nahkárij. Idet vierttiv páhkkit divna mav dárbahav boahtte vahkojda.

Buorre idja!
Lagt inn av Lisa Lucia Lyngman Gælok kl. 01:28 Ingen kommentarer:
Send dette via e-post
Blogg dette!
Del på Twitter
Del på Facebook

onsdag 20. juli 2011
Skibás
Uddni iv la vieddje.

Dåbddiv iektu iehkedis ahte lidjiv tjåddågis sjaddamin. Juska de manniv viegatjit ja danen de værrábut sjattaj. Uddni bargon iv la åvvånis vieddje læhkám. Maŋemus tijmajt liddjiv nav vájbbam, ja gå sijddaj vádtsiv dåbddiv juolkij vuolen lij bávtjas..
Lav dåssju oadám, dussjim, málestam ja biktasijt bassam bargo maŋŋela.
Æddnám ja Thomas ja Jon Isak vuolggin nuortas iektu, galggi Riddu Ridduj.
Ieddne javlaj at iv barggat oattjo idet. Danen lev juo barggam maŋemus barggumbiejvev! Giesseloahpe máhttá dal álgget vas :)

Hæhttuv oaddátjit dálla. Ålles rumáj báktjan. Tjåddågis ja vájbbam. Jáhkáv le influensa, valla iv dádjada gåsstå le boahtám!

Oade njálgugijt!
Lagt inn av Lisa Lucia Lyngman Gælok kl. 01:10 Ingen kommentarer:
Send dette via e-post
Blogg dette!
Del på Twitter
Del på Facebook

mandag 18. juli 2011
Åhåååj!
Ja buorre giesse!

Malggat dat rájes gå lav dánna tjállám!
Dálla le juo 6 vahko vássám. Ålov lav dahkam ja vuojnnám.                                           Galgav gus subtsastit mij la maŋemus báles dáhpáduvvam?

Na, gæhttjalav..!



Vuostak má lijma Tyrkian! Ihkeva suohtas, ja dáv manov iv gåjt sjatta vajálduhttet moatten jagij. Iejvvijma nåv ållo suohtas ulmutjijt ja bájnov oattjojma rubmahin. Gå dåssju vuolgijma Stockholmaj bilehta dagi oarjás, ejma oattjo mannat åvddål 4 biejve maŋŋela. Så lijma Stockholman daj biejvijt ja dåssju hávsskustalájma danna. Tyrkian lijma åvtå vahkov. Vuolgijma jeep-safarin, Hamam (tyrkisk bad) oattjojma, vuolgijma ietjá stádaj gehtjatjit ja suohtastallat, ja diehttelis lávkojma ja dåssju biejve åvdån vællahijma. Buorre sielluj mannalit duok diek. Munji sjattaj miella mannat værálda birra gehtjatjit ietjá kultuvrajt ja nav, soajttá juo tjaktjaloahpáj?

Buorre ulmutja

Mån ja muv buoremus rádna
Biejav soames gåvåjt Tyrkias.




























Tyrkia maŋŋela bådij áhttje Gierunij ja muv viettjaj. Lidjiv danna nágin biejve ja sæbrriv giellabiese lávvodagá gå Spællávuodnaj vuolgijma. Biejve åvddåla lijma måj Siljajn rijddimin ja sån juolges sjattaj. Vierttijma Bådåddjuj skihppijviessuj vuolgget. Silja kruhkajt oattjoj, valla dálla la vas vádtsegoahtám!


Dan maŋŋela lav dåssju barggam dánna Snåsan Saemien Sijtan, oarjjelsáme museumin. Dat la dudálasj barggo, gånnå åhpav ålov sáme histåvrå birra ja oattjov subtsastit dan birra turistaj. Gå danna bargav oattjov iejvvit ållo ulmutjijt, ja dåbdåv le ájnas ulmutjijda sáme birra åhpadit. Ålos turistajs li læhkám nuorttalin, Nordkappan, Kárásjjågån, Inarin ja nav, valla gå mijá lusi båhti e huoman ålov sámij birra diede. Hæhttup tjiehpep Sápmin sjaddat vuosedit ja informerit sámij birra. Dádjadav ájnas barggo le dat, gå jus ep vuojnnu, ep gávnnu! Buorre barggo le dát aj munji dajnas gå ieŋŋilsgielav sáhkadit hárjjánav, ja aj buorep subtsastit sjattav.
Dálla li dåssju guokta biejve vil desik riekta giesseloabev oattjov. Ávvudaláv degu mánná! Tjåhkkidav idjatågaj nuortas gasskavahkoijá ja Divtasvuodnaj ja Oarjjevuodnaj vuolgáv. Måj Áhtjijn galggin Tjierrekluoktaj ja dassta gábmáj Tjierrekjávrráj ja Gierkkeboadoj vádtset. Galggin guollit gålmå biejve, ja jus láttaga gávnnuji doajvov ládditjit aj vuolggon. Galgav unna vahkutjav Luoktan liehket, dan maŋŋela Márkomeannuj. Galgav kåvrån Vaajmoe sæbrrat. Galggap Workshopajn barggat åvtå biejve, ja biejve maŋŋela galggap lávllot divnajda. Mån gitárav siegen galgav spellat.

Dát sjattaj guhka blogga! Valla navti sjaddá gå ulmusj ij juohkka biejve tjále. Vuoj, dån lidji smidá jus divna låhki ;)



Lijma Snåsa-jávren lávkkomin. Huj galmas tjáhtje!







Lagt inn av Lisa Lucia Lyngman Gælok kl. 20:22 Ingen kommentarer:
Send dette via e-post
Blogg dette!
Del på Twitter
Del på Facebook

fredag 3. juni 2011
Ålggårijkajda!
Vuolggep Durkaj-Dalamankusten-Icmeler'ij.

Iv la asstam bloggit, valla soajttá tjálláv nágin bágojt gå ierijt lav.

Lávkkot ja bäjvádagá åvddåla vällahit, de boahtep!!
Lagt inn av Lisa Lucia Lyngman Gælok kl. 11:16 Ingen kommentarer:
Send dette via e-post
Blogg dette!
Del på Twitter
Del på Facebook

onsdag 25. mai 2011
Buoris uddni
Håhååj!

Galgav páhkkigoahtet, gå idet manáv Tjiehtelij (Kittelfjällaj) Sáminuorra jahketjoahkkimij. Danna oattjov moadda ietjá sáme nuorajt iejvvit ja oahpástuvvat, ja aj gulldalit guládallamijt ja workshopaj barggat. Doajvov ja jáhkáv dát ájllek huj buorre sjaddá! Ávvudaláv.
Ietján de lav uddni IRF’an læhkám. IRF= Institutet för Rymdfysik.
Danna lip astronautkunskap-ássjen smáv rakehtajt biggim, ja uddni gæhttjalijma duokkár Space Ball’av. Bijav filmav gånnå muv klássaráddna Lucas gæhttjal dav.

 


Dánna l aj gåvvå munnu Magnusa rakehtas: 

Space-Master la namma, ja mij galggap vuohtjet dav boahtte gasskavahkko (valla mån iv la Gierunin dalloj).


