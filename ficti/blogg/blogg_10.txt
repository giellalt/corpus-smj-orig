Lisásj

mandag 23. mai 2011
Ihkeva fávrro
Buorre iehket
Tjåhkkåhav sijdan ja usjudaláv..
Usjudaláv duov dáv, valla jur dálla usjudaláv balvaj birra. Gudnabalvajt.
Mån ja munnu ráddnama Josefijnna ja Sanne lip plánim ålggorijkajda mannat. Lip juo girddebilehtajt Stockholmaj rávvim boahtte mánnodagáj. Dassta la plána dåssju mannat åvtåjn girddijn juosik: Spániaj, Tyrkiaj vaj ietjá lándaj gånnå máhttep rusjkudallat!
Soajttá ij huoman sjatta. Islándan la vulkanutbrudd, ja ihkap de e girde háleda. Midja lip riek juolodis jus ep besa mannat. Gåk mij lip ávvudallam dasi! Valla vuojnnet jus bessap..
Åvddåla lav dåssju Danmárkon, Frankrijkan (Álpajn) ja Belgian. Ja diehttelis aj Svierigin, Vuonan ja Suoman årrum.
Ietján ij nav ålov dáhpáduvá. Mujna li ihkeva ållo skåvlåbargo åvddål gå vuolgáv, ja vierttiv ber barggagoahtet..

Áhttjám uddni riŋŋguj ja subtsasti såj Inger-Lisejn libá plánim diek boahtet viettjatjit muv gå skåvllå hæjttá, 10. Biehtsemánnon. Suohtas!

Mujna ælla nav ålo gåvå, valla uddni gávnniv divtav sámegielaj masjijnan majt áhttje l jårggålam lávlos “Wonderful tonight” Eric Claptonis.
Gulldala dáv, ja gæhttjala musihka siegen lávllot; 

Ihkeva fávrro  (Wonderful Tonight)

De bådij vat dat iehket
Ájádallá majt galggá gárvvunit
Muodojsis tjáppudahttá
Rájddá ietjas guhka vuoptajt
Ja de gatját
Iv la så fávrro
Ja javlav, dán iehkedin la ihkeva fávrro

Vuolgijma fæsstaj
Ja gájka munnuj gæhttjin
Dáv fávros næjtsov
Guhti muv siegen la
Ja vat mujsta gatját
Ij la så hávsske
Vásstedav de, diedon hávsskudaláv

Ilmme le munji buorre
Gå tjalmijnit gieresvuodav vuojnáv
Huoman dal ájádaláv
Jus goassak la dádjadam
Man ålov duv æhtsáv

Dal vuolggon de sijddasimme
Iv le ållu vieddje, javlav
Ja de gálggiv  tjoavddagijt
Viehket oaddátjit
Ja de tsamádav
Åvdås tjuovgav jáddiv
Gierugam, dån le ihkeva fávrro.
Lagt inn av Lisa Lucia Lyngman Gælok kl. 20:11 1 kommentar:
Send dette via e-post
Blogg dette!
Del på Twitter
Del på Facebook

tirsdag 17. mai 2011
Udnásj biktasa

Iektu lij vuostasj rássjodálkke dánna Gierunin, ja uddni lij vielggat ednamin gå smarediv.
Gå lij nav nievrre dálkke vierttijiv rássjojáhkkaj ja buorre båvsåjda tjágŋat.
Dagáv dagu kjendisbloggára ja biejav gåvåv udnásjbiejve outfit'as, hehe.






Muv ådå rássjojáhkka Haglöfs, ja ådå Climate båvsåjt aj Haglöfsas ja stiebila Vikingis ;)














Jur sijddaj boahtám:





Ja gå la Vuonarijka álmmukbiejvve de Sara, akta paralellklássan muv bielggetjuvddegadtsaj vuonaslávgáv mállij.

Vuorbbe biejvijn!

Lagt inn av Lisa Lucia Lyngman Gælok kl. 16:48 Ingen kommentarer:
Send dette via e-post
Blogg dette!
Del på Twitter
Del på Facebook

Skåvllåbiejvve
Tjåhkkåhav tijman skåvlån. Elektronihkka le dálla ja mij oahppap Transiståvrå birra. Mån vádtsáv teknihkalasj linjav aktan freestyle/sabegijtjerastallam. Vádtsáv nuppát jagev, ja ruvva le dát skåvllåjahke vássám!
Iv mån diede majt sidáv joarkkaskåvlå maŋŋela dahkat, valla niegadiv dán ijá ahte subtsastiv sihtiv polijsan barggat boahtteájge. Na avtav diŋgav gåjt diedáv, ja dat la at sidáv praktihkalasj bargojn barggat. Munji ij lijssi dåssju ståvlån tjåhkkåhit datåvrå åvdån (juska tjåhkkåhav vehi ålov dábálattjat ;)) vaj låhkåt ja tjállet ålles biejvijt. Ulmusj máj dassta vájbbá.

Lunsjaj ávvudaláv. Buoremus dánna Svierigin skåvlåv vádtset le ahte oadtjop málesbiebmov lunsjaj juohkka biejve!.Vuoj man njálga biebmojt oadtjop!
Guláv moaddása e lijkku biebmojt majt oadtju skåvlån. Divna duokkár suohkan-barggamsaje oadtju sæmmilágásj biebmojt. Le dakkár biebbmo majt dåssju lieggisti ja bårrå. Muv skåvllå la priváhtaskåvllå, ja dánna l aj álmmukallaskåvllå (gijtto Marita bágo åvdås). Dánna oadtjop ållu sijddadagádum biebmojt, ja gåjt gåktu mån lav dádjadam le miján ihkeva buorre biebbmo jus ietjá skåvlåjda buohtastahttep.
Uddni la dakkár raggmunk ja buojdde siegen. Raggmunk la beruna ja slåppå segadum ja basedum.

Tijmma le lunsja rádjáj, valla dálla vierttiv dahkamusáj barggat transiståvrå birra!

Hivás 
Lagt inn av Lisa Lucia Lyngman Gælok kl. 10:31 1 kommentar:
Send dette via e-post
Blogg dette!
Del på Twitter
Del på Facebook

mandag 16. mai 2011
Buorisboahtem muv ådå bloggaj!

Dát la muv ådå blogga gåsi galgav sámegiellaj tjállet.

Mån lav Lisa, lågenangávtsejagák Snåsas(ja aj Divtasvuonas). Muv áhttje la julevsábme Divtasvuonas ja muv ieddne la oarjjelsábme Åres/Östersundas. Dálla årov Gierunin Svierigin ja dánna joarkkaskåvlåv vádtsáv.

Iv visjá ålov ietjam birra dálla tjállet, valla jus bloggav tjuovo de oattjo muv iellema ja ájádusáj birra låhkåt!

Ulmme dájna bloggajn le ahte galgav hárjjánit ienebuv sámegielav tjállet. Muv mielas dát le suohtas vuohke sámegielajn barggat!

Vuojnnalin /Lisa
Lagt inn av Lisa Lucia Lyngman Gælok kl. 18:10 Ingen kommentarer: